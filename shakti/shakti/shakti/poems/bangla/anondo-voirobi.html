আজ সেই ঘরে এলায়ে পড়েছে ছবি
এমন ছিলো না আষাড়-শেষের বেলা
উদ্যানে ছিল বরষা-পীড়িত ফুল
আনন্দ-ভৈরবী।

আজ সেই গোঠে আসে না রাখাল ছেলে
কাঁদে না মোহনবাঁশিতে বটের মূল
এখনো বরষা কোদালে মেঘের ফাঁকে
বিদ্যুৎ-রেখা মেলে|

সে কি জানিত না এমনি দুঃসময়
লাফ মেরে ধরে মোরগের লাল ঝুঁটি?
সে কি জানিত না হৃদয়ের অপচয়
কৃপনের বামমুঠি?

সে কি জানিত না যত বড়ো রাজধানী
তত বিখ্যাত নয় এ হৃদয়পুর?
সে কি জানিত না আমি তারে যত জানি
আনখ সমুদ্দুর?

আজ সেই ঘরে এলায়ে পড়েছে ছবি
এমন ছিলো না আষাড়-শেষের বেলা
উদ্যানে ছিল বরষা-পীড়িত ফুল
আনন্দ-ভৈরবী। 
