পা থেকে মাথা পর্যন্ত টলমল করে, দেয়ালে দেয়াল, কার্নিশে কার্নিশ, 
ফুটপাত বদল হয় মধ্যরাতে  
বাড়ি ফেরার সময়, বাড়ির ভেতর বাড়ি, পায়ের ভিতর পা, বুকের ভিতর বুক  
আর কিছু নয় -- (আরো অনেক কিছু?) -- তারো আগে  
পা থেকে মাথা পর্যন্ত টলমল করে,  দেয়ালে দেয়াল, কার্নিশে কার্নিশ, ফুটপাত বদল হয় মধ্যরাতে  
বাড়ি ফেরার সময়, বাড়ির ভেতর বাড়ি, পায়ের ভিতর পা, 
বুকের ভিতর বুক  
আর কিছু নয়।  

"হ্যান্ডস আপ" -- হাত তুলে ধরো -- যতক্ষণ পর্যন্ত না কেউ তোমাকে তুলে নিয়ে যায়  
কালো গাড়ির ভিতরে আবার কালো গাড়ি, তার ভিতরে আবার কালো গাড়ি  
সারবন্দী জানলা, দরজা, গোরস্থান -- ওলটপালট কঙ্কাল  
কঙ্কালের ভিতরে শাদা ঘুণ, ঘুণের ভিতরে জীবন, জীবনের ভিতরে মৃত্যু -- সুতরাং  
মৃত্যুর ভিতরে মৃত্যু  
আর কিছু নয় !  

"হ্যান্ডস আপ" -- হাত তুলে ধরো -- যতক্ষণ পর্যন্ত না কেউ  
তোমাকে তুলে নিয়ে যায়  
তুলে ছুঁড়ে ফেলে গাড়ির বাইরে, কিন্তু অন্য গাড়ির ভিতর  
যেখানে সব সময় কেউ অপেক্ষা করে থাকে -- পলেস্তারা মুঠো করে  
বটচারার মতন  
কেউ না কেউ, যাকে তুমি চেন না  
অপেক্ষা করে থাকে পাতার আড়ালে শক্ত কুঁড়ির মতন  
মাকড়সার সোনালি ফাঁস হাতে, মালা  
তোমাকে পরিয়ে দেবে -- তোমার বিবাহ মধ্যরাতে, যখন ফুটপাত বদল হয় -- পা থেকে মাথা পর্যন্ত টলমল করে  
দেয়ালে দেয়াল, কার্নিশে কার্নিশ।  

মনে করো, গাড়ি রেখে ইস্টিসন দৌড়ুচ্ছে, নিবন্ত ডুমের পাশে তারার আলো  
মনে করো, জুতো হাঁটছে, পা রয়েছে স্থির -- আকাশ-পাতাল এতোল-বেতোল  
মনে করো, শিশুর কাঁধে মড়ার পালকি ছুঠছে নিমতলা -- পরপারে  
বুড়োদের লম্বালম্বি বাসারঘরী নাচ --  

সে বড়ো সুখের সময় নয়, সে বড়ো আনন্দের সময় নয়  
তখনই  
পা থেকে মাথা পর্যন্ত টলমল করে, দেয়ালে দেয়াল, কার্নিশে কার্নিশ, ফুটপাত বদল হয় মধ্যরাতে  
বাড়ি ফেরার সময়, বাড়ির ভেতর বাড়ি, পায়ের ভিতর পা, 
বুকের ভিতর বুক  
আর কিছু নয়।
