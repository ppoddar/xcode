হেমন্তের অরণ্যে আমি পোস্টম্যান ঘুরতে দেখেছি অনেক  
তাদের হলুদ ঝুলি ভরে গিয়েছিলো ঘাসে আবিল ভেড়ার পেটের মতন  
কতকালের পুরনো নতুন চিঠি কুড়িয়ে পেয়েছে  
অই হেমন্তের অরন্যের পোস্টম্যানগুলি  
আমি দেখেছি, কেবল অনবরত ওরা খুঁটে চলেছে  
বকের মতো নিভৃতে মাছ  
এমন অসম্ভব রহস্যপূর্ণ সতর্ক ব্যস্ততা ওদের -- 
আমাদের পোস্টম্যানগুলি মতো নয় ওরা  
যাদের হাত থেকে অবিরাম বিলাসী ভালবাসার চিঠি আমাদের  
হারিয়ে যেতে থাকে   

আমরা ক্রমশই একে অপরের কাছ থেকে দুরে চলে যাচ্ছি  
আমরা ক্রমশই চিঠি পাবার লোভে সরে যাচ্ছি দুরে  
আমরা ক্রমশই দূর থেকে চিঠি পাচ্ছি অনেক  
আমরা কালই তোমাদের কাছ থেকে দুরে গিয়ে ভালবাসা-ভরা চিঠি  
ফেলে দিচ্ছি পোস্টম্যানের হাতে  
এরকমভাবে আমরা যে-ধরনের মানুষ, সে ধরনের মানুষের থেকে সরে  
যাচ্ছি দুরে  
এরকমভাবে আমরা প্রকাশ করতে যাচ্ছি নিজেদের আহাম্মুক দুর্বলতা  
অভিপ্রায় সবই  
আমরা আয়নার সামনে দাঁড়িয়ে নিজেদের দেখতে পাচ্ছি না আর  
বিকালের বারান্দার জনহীনতায় আমরা ভাসতে থাকছি কেবলি  
এরকমভাবে নিজেদের জামা খুলে রেখে আমরা একাকী  
ভেসে যাচ্ছি বস্তুত জ্যোৎস্নায়   

অনেকদিন আমরা পরস্পরে আলিঙ্গন করিনি  
অনেকদিন আমরা ভোগ করিনি চুম্বন মানুষের  
অনেকদিন গান শুনিনি মানুষের  
অনেকদিন আবোলতাবোল শিশু দেখিনি আমরা  
আমরা অরন্যের চেয়েও আরো পুরনো অরন্যের দিকে চলেছি ভেসে  
অমর পাতার ছাপ যেখানে পাথরের চিবুকে লীন  
তেমনই ভুবনছারা যোগাযোগের দেশে ভেসে চলেছি কেবলই --  

হেমন্তের অরণ্যে আমি পোস্টম্যান ঘুরতে দেখেছি অনেক  
তাদের হলুদ ঝুলি ভরে গিয়েছিলো ঘাসে আবিল ভেড়ার পেটের মতন  
কতকালের পুরনো নতুন চিঠি কুড়িয়ে পেয়েছে  
অই হেমন্তের অরন্যের পোস্টম্যানগুলি   

একটি চিঠি হতে অন্য চিঠির দূরত্ব বেড়েছে কেবল  
একটি গাছ  হতে অন্য গাছের  দূরত্ব বাড়তে দেখি নি আমি। 
