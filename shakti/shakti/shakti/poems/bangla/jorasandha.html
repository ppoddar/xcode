আমাকে তুই আনলি কেন?
ফিরিয়ে নে।

যে মুখ অন্ধকারের মতো শীতল,
চোখদুটি রিক্ত হ্রদের মতো কৃপণ করুণ,
তাকে তোর মায়ের হাতে ছুঁয়ে ফিরিয়ে নিতে বলি।

এ মাঠ আর নয়, ধানের নাড়ায়
বিঁধে কাতর হলো পা।
সেবন্নে শাকের শরীর মাড়িয়ে মাড়িয়ে আমকে
তুই আনলি কেন, ফিরিয়ে নে।

পচা ধানের গন্ধ, শ্যাওলার গন্ধ, ডুবো জলে তেচোকা মাছের আঁশগন্ধ
সব আমার অন্ধকার অনুভবের ঘরে সারি-সারি তোর ভাঁড়ারের নুনমশলার  পাত্র হলো, মা।
আমি যখন অনঙ্গ অন্ধকারের হাত দেখি না, পা দেখি না
তখন তোর জরায় ভর করে এ আমায় কোথায় নিয়ে এলি
আমি কখনো অনঙ্গ অন্ধকারের হাত দেখি না, পা দেখি না।

কোমল বাতাস এলে ভাবি, কাছেই সমুদ্র
তুই তোর জরার হাতে কঠিন বাঁধন দিস
অর্থ হয়, আমার যা কিছু আছে
তার অন্ধকার নিয়ে নাইতে নামলে
সমুদ্র সরে যাবে
শীতল সরে যাবে
মৃত্যু সরে যাবে

তবে হয়তো মৃত্যু প্রসব করেছিস জীবনের ভুলে
অন্ধকার আছি, অন্ধকার থাকবো, বা অন্ধকার হবো

আমাকে তুই আনলি কেন?
ফিরিয়ে নে।

