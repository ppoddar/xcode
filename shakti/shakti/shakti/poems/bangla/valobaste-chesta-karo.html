
একবার তুমি ভালবাসতে চেষ্টা করো --  
দেখবে, নদীর ভিতরে, মাছের বুক থেকে পাথর ঝরে পড়ছে  
পাথর পাথর পাথর আর নদী-সমুদ্রের জল  
নীল পাথর লাল হচ্ছে, আর লাল পাথর নীল  
একবার তুমি ভালবাসতে চেষ্টা করো   

বুকের ভিতর কিছু পাথর থাকা ভালো -- ধ্বনি দিলে প্রতিধবনি  
পাওয়া যায়  
সমস্ত পায়ে-হাঁটা পথই যখন পিচ্ছিল, তখন ঐ পাথরের পাল  
একের পর এক বিছিয়ে  
যেন কবিতার নগ্ন ব্যবহার, যেন ঢেউ, যেন কুমোরটুলির  
সলমা-চুমকি-জরি মাখা প্রতিমা  
বহুদূর হেমন্তের পাঁশুটে নক্ষত্রের দরোজা পর্যন্ত দেখে আসতে পারি   

বুকের ভিতর কিছু পাথর থাকা ভালো  
চিঠি-পত্রের বাক্স বলতে তো কিছুই নেই -- পাথরের ফাঁক-ফোঁকরে  
রেখে এলেই কাজ হাসিল  
অনেক সময় তো ঘর গড়তেও মন চায়   

মাছের বুকের পাথর ক্রমেই আমাদের বুকে এসে জায়গা করে নিচ্ছে  
আমাদের সবই দরকার। আমরা ঘরবাড়ি গড়বো -- সভ্যতার একটা  
স্থায়ী স্তম্ভ তুলে ধরবো   

রুপোলি মাছ, পাথর ঝরাতে-ঝরাতে চলে গেলে  
একবার তুমি ভালবাসতে চেষ্টা করো
